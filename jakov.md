# Jakovljev apokrif (Tajna knjiga Jakovljeva)

[Jakov] piše [...]: Mir [s vama od] Mira, [ljubav od] Ljubavi,
[milost od ] Milosti, [vjera] od Vjere, život od Svetog Života!

Budući da si zatražio da ti pošaljem tajnu knjigu koja je meni i Petru
otkrivena od Gospodina, nisam te mogao odbiti niti te osporiti (?), već
[sam] je [napisao] hebrejskim slovima i poslao tebi, i samo tebi. Kako
si ti nositelj spasenja svetaca, nastoj i pobrini se ne ponavljati ovaj tekst
drugima - ovo što Spasitelj nije želio razotkriti ni svima među nama,
dvanaestorici njegovih učenika. No, blagoslovljeni oni koji budu spašeni kroz vjeru u ove riječi.

Prije deset mjeseci poslao sam ti još jednu tajnu knjigu koju mi Spasitelj bijaše razotkrio. S obzirom na okolnosti, međutim, smatraj tu
knjigu kao otkrivenje meni, Jakovu; dok ova 2 [neprevedivi fragmenti] dvanaestorica [su] učenika sjedila zajedno, prisjećajući se što je Spa­
sitelj rekao svakome od njih, bilo u tajnosti ili otvoreno, i [zapisujući
to] u knjige - [No ja] sam zapisivao ono što je bilo u [mojoj knjizi] -
gle, Spasitelj se ukaza [nakon] što [nas] je napustio [dok smo] gledali
za njim. I pet stotina i pedeset dana nakon njegova uskrsnuća iz mrtvih,
rekosmo mu: "Jesi li nas napustio i udaljio se od nas?"

No, Isus reče: "Ne, ali otići ću na mjesto odakle sam došao. Ako želite poći sa mnom, pođite!"

Svi odgovoriše i rekoše: "Ako nas pozivaš, poći ćemo."

On reče: "Zaista, kažem vam, nikada nitko neće ući u kraljevstvo nebesko na moj poziv, nego (samo) ako ste sami ispunjeni. Ostavite Jakova i Petra nasamo sa mnom, da ih ispunim." I prozvavši tu dvojicu, on
ih odvede na stranu i reče ostalima neka se nastave baviti svojim poslom.

Spasitelj reče: "Primili ste milost 3 [neprevedivi fragmenti] Ne želite li biti ispunjeni? Vaše srce je opijeno; ne želite li biti trijezni? Stidite
se! Odsad, bili budni ili spavali, upamtite da ste vidjeli Sina Čovječjeg,
razgovarali s njime i slušali ga. Jao onima koji su vidjeli Sina Čovječjeg; blagoslovljeni oni koji nisu vidjeli čovjeka, i koji se nisu družili s
njime, i koji nisu razgovarali s njime, i koji nisu od njega ništa čuli; vaš
je život! Znajte, stoga, da vas je on izliječio kad ste bili bolesni, da biste
mogli vladati. Jao onima koji su se oslobodili svojih bolesti, jer oboljeti će opet. Blagoslovljeni oni koji bolesti nisu iskusili, i koji su za olakšanje znali i prije nego su oboljeli; vaše je kraljevstvo Božje. Govorim
vam, stoga: 'Ispunite se i ne ostavljajte nijedno mjesto u sebi praznim,
jer onaj koji dolazi može vas ismijati'".

Petar tad progovori: "Tri puta si nam, evo, rekao 4 '[Ispunite] se; [ali]
mi smo ispunjeni."

[Spasitelj odgovori] i reče, ["Rekao sam] vam ['Ispunite se'] da ne
biste [žudjeli. No, oni koji žude] neće [biti spašeni]. Jer, dobro je biti
ispunjen, a žudjeti je loše.

Stoga, jednako kao što je dobro da žudite, a loše da ste ispunjeni, tako onaj koji je ispunjen žudi, a onaj koji žudi ne postiže ispunjenje kao
što ga postiže onaj koji žudi, a onaj koji je ispunjen postiže savršenstvo
kako i valja. Morate, stoga, žudjeti da biste mogli biti ispunjeni, i budite
ispunjeni da biste mogli žudjeti, i da biste tako [ispunili] sami sebe još
više. Ispunite se, stoga, Duhom, ali žudite za razumom jer razum <pri-
pada> duši; njegova je [narav ona] duše."

No, ja mu odgovorih i rekoh: "Gospodine, pokorit ćemo ti se ako to
želiš, jer, ostavismo svoje očeve i majke i sela kako bismo te slijedili. Usliši nas, stoga, i ne dopusti da padnemo u iskušenje đavola, onoga koji je zao."

Gospodin odgovori i reče, "Kakva je vaša zasluga ako vršite volju
Oca koju vam on nije darovao dok vas iskušava Sotona? No, ako vasSotona ugnjetava i proganja, a vi vršite njegovu (Očevu) 5 volju, [kažem] vam da će vas voljeti, i učiniti vas jednakima meni, i postat [ćete]
ljubljeni kroz njegovu providnost, svojom vlastitom voljom. Zar nećete, stoga, prestati voljeti tijelo i strahovati od patnji? Ili još ne znate da
vaše muke tek slijede, da će vas lažno optužiti, i zatvoriti u tamnice i
nepravedno osuditi, i razapeti bez razloga i <sramno> pokopati, kao što
je i meni to učinio onaj koji je zao? Zar ćete štedjeti tijelo, vi koje Duh
okružuje poput zida? Ako razmislite koliko je dugo svijet postojao prije vas, i koliko će još dugo postojati nakon vas, shvatit ćete da je vaš život samo jedan dan, a da su vaše patnje samo jedan sat u tom danu. Jer
dobro neće ući u svijet. Prezrite, stoga, smrt i mislite na život! Sjetite se mog križa i moje smrti, i živjet ćete!"

Ali ja odgovorih i rekoh mu, "Gospodine, ne spominji križ i smrt, jer
to je daleko 6 od tebe."

Gospodin odgovori i reče, "Zaista, kažem vam, nitko neće biti spašen tko ne vjeruje u moj križ. No, onima koji su vjerovali u moj križ pripada kraljevstvo Božje. Tražite, stoga, smrt, kao mrtvi koji traže život;
jer onima koji traže, otkrit će se. Kakvog im jada to može zadati? A vi,
kada budete istraživali smrt, ona će vas naučiti izboru. Zaista, kažem
vam, nitko tko strahuje od smrti neće naći spas; jer kraljevstvo <Božje>
pripada onima koji joj se prepuste. Postanite bolji od mene; postanite
poput sina Duha Svetoga!"

Tada ga upitah, "Gospodine, kako ćemo proricati onima koji od nas
traže da im proričemo? Jer, mnogo je onih koji od nas traže, i očekuju
čuti proročanstvo."

Gospodin odgovori i reče, "Zar ne znate da je proročka glava odsječena s Ivanom?"

No, ja ga upitah, "Gospodine, zar je moguće skinuti proročku glavu?"

Gospodin mi odgovori, "Kada spoznate što znači 'glava', i da proročanstvo dolazi od glave, (tada) ćete razumjeti što to znači 'Glava je bila 7 skinuta.' Isprva vam bijah govorio u parabolama, i niste razumjeli; sada vam govorim otvoreno, i još (uvijek) ne razumijete. A opet, vi
ste bili ti koji ste mi služili kao parabola u parabolama, i kao ono što je
otvoreno u (riječima) koje su otvorene.

"Požurite naći svoj spas prije nego vas pritisne nužnost! Budite gorljivi po vlastitoj volji i, ako je moguće, stignite čak i prije mene; Otac
će vas voljeti zbog toga.

"Zamrzite licemjerje i zlu misao; jer misao je ta koja rađa licemjerje;
no licemjerje je daleko od istine.

"Ne dopustite da kraljevstvo nebesko izblijedi; jer ono je poput palmina drveta čiji su plodovi pali na zemlju. Oni (tj. pali plodovi) puste lišće, i kad proklijaju, već su isušili svoje utrobe. Tako je i s plodom koji
izraste iz tog jednog korijena; kada je bio ubran (?), plod su nosili mnogi (?). On (plod) je svakako bio dobar, (i) da možete sada stvoriti nove
biljke, <vi> biste ga pronašli.

"Budući sam već proslavljen na taj način, zašto me zadržavate kada
želim otići? 8 Jer, nakon [muke], iznudili ste od mene da ostanem još
osamnaest dana zbog parabola. Nekima je bilo dovoljno <da čuju> učenje i razumiju 'Pastire', 'Sjeme', 'Građevinu', 'Svjetiljke djevica', 'Nadnicu radnika', 'Dvodrahmu' i 'Ženu'.

"Shvatite riječ ozbiljno! Jer, prvi dio riječi je vjera; drugi, ljubav;
treći, djela; iz toga dolazi život. Jer, riječ je poput zrna pšenice; kad ga
je zasijao, netko je vjerovao u nj; kada je niknulo, netko ga je volio jer
je umjesto jednog vidio mnogo zrna. A kada je učinio djelo, našao se
spašen, jer dio mu je poslužio za hranu, a dio je ostavio da ga nanovo
zasije. Tako i vi možete primiti kraljevstvo nebesko; ako ga ne primite
znanjem, nećete ga moći pronaći.

"Stoga, kažem vam, budite trijezni; ne dajte se obmanuti! I mnogo
sam vam puta rekao, svima skupa, i tebi posebno, Jakove, 'Budite spašeni!' I zapovjedih ti da me slijediš, i podučih te kako da govoriš pred
arhontima. Evo, sišao sam, i govorio, i velike kušnje prošao, i krunu
sam svoju nosio 9 nakon što vas spasih. Jer, sišao sam da bih među vama boravio, kako biste vi zauzvrat mogli boraviti sa mnom. I, našavši vaše kuće bez krovova, smjestio sam se u kućama koje su me mogle
primiti, tad kada sam sišao.

"Imajte, stoga, vjere u mene, braćo moja; shvatite što je velika svjetlost. Ocu nisam potreban, - jer ocu sin nije potreban, već je sinu potreban otac - pa ipak, ja idem k njemu. Ocu Sina vi niste potrebni.

"Poslušajte riječ; shvatite znanje; ljubite život, i nitko vas neće proganjati, niti će vas tko ugnjetavati, osim vas samih.

"O vi jadni; O vi nesretni; O, lašci; O krivotvoritelji znanja; O vi greš-
nici protiv Duha: možete li još slušati, kad vam je otpočetka doličilo
govoriti? Možete li spavati, kada vam je od početka doličilo biti budnima, kako bi vas kraljevstvo nebesko moglo primiti? 10 Zaista je, kažem
vam, lakše čistome u kal pasti, i čovjeku svjetlosti pasti u tamu, nego
vama vladati ili ne vladati.

"Vaših sam se suza sjetio, vaših jadikovki i vaše boli, (kad kažete)
'Daleko su iza nas'. Ali sada, vi koji ste izvan Očeva nasljedstva, plači-
te kad je potrebno i jadikujte i propovijedajte što je dobro, jer Sin uzlazi kako mu i priliči. Zaista, kažem vam, da sam bio poslan onima koji me slušaju, i da sam s njima govorio, nikada na zemlju ne bih sišao.
Sramite se zbog toga.

"Znajte, napustit ću vas i otići, i ne želim više ostati s vama, kao što
ni vi to niste željeli. Stoga, slijedite me, brzo. Iz tog razloga vam govorim, 'zbog vas sam sišao'. Vi ste voljeni; vi ste oni koji će u drugima potaknuti život. Prizivajte Oca, usrdno se i često molite Bogu, i on
će vam dati. Blagoslovljen onaj koji vas je vidio s Njime, kad je On bio
proglašen među anđelima i slavljen među svecima; vaš je život. Radujte se i budite sretni kao 11 sinovi Božji. Čuvajte volju njegovu da biste
mogli biti spašeni; prihvatite moj prijekor i spasite se. Zauzimam se za
vas kod Oca, i on će vam oprostiti."

Kad smo čuli te riječi, ispuni nas zadovoljstvo, jer, žalili smo zbog
riječi koje ranije spomenusmo. No, čim nas je vidio radosne, on reče,
"Jao vama koje nitko ne zagovara! Jao vama koji žudite za milošću!
Blagoslovljeni oni koji otvoreno progovoriše i sami zaslužiše milost.
Usporedite se sa strancima; kakvi su oni u očima vašeg grada? Zbog čega ste uznemireni kada se svojom voljom odmećete i odvajate od svog
grada? Zašto svojom voljom napuštate svoje prebivalište, ostavljajući
ga onima koji u njemu žele prebivati? O, vi otpadnici i bjegunci, jao vama, jer bit ćete uhvaćeni! Ili mislite možda da Otac ljubi ljudski rod, ili
da ga bez molitvi pridobiva, ili da nekome udjeljuje otpust u korist drugoga, ili da uslišava onoga koji traži? - On poznaje žudnju i potrebu tijela! - (Ili mislite možda) da ovo (tijelo) ne žudi za dušom? Bez duše tijelo ne griješi, kao što 12 ni duša nije spašena bez duha. No, ako je duša spašena (kad je) lišena zla, i ako je duh također spašen, tad tijelo postaje slobodno od svih grijeha. Jer, duh je taj koji diže dušu, a tijelo je
ubija; odnosno, ona (duša) samu sebe ubija. Zaista, kažem vam, on duši neće zaboraviti nikakvog grijeha, niti tijelu njegove krivnje; jer, nitko tko je od krvi i mesa neće biti spašen. Mislite li da su mnogi našli
kraljevstvo nebesko? Blagoslovljen onaj koji je sebe vidio kao četvrtoga na nebu!"

Kada smo poslušali te riječi, obuze nas nemir. Ali, vidjevši da smo
uznemireni, on reče, "Govorim vam ovo da biste sami sebe spoznali.
Jer, kraljevstvo nebesko je poput klasa pšenice koji nikne u polju. Nakon što sazori, razbacuje svoje sjeme uokolo, i nanovo puni polje klasjem za sljedeću godinu. Vi, isto, žurite požnjeti klas života da biste se
ispunili kraljevstvom!

"Dok god sam s vama, slušajte me i pokoravajte mi se; ali kad odem
od vas, sjećajte me se. Sjećajte me se zbog toga što me, dok sam bio s
vama, niste poznavali. Blagoslovljeni oni koji 13 nisu vidjeli, [pa ipak
vjeruju]!

"Još jednom [vas uvjeravam], jer vama sam se razotkrio u gradnji
kuće, veoma korisne, jer u njoj nalazite utočište, i ona će ostati stajati pored kuće vašeg susjeda, kad zaprijeti urušavanjem. Zaista, kažem
vam, jao onima zbog kojih sam ovamo poslan; blagoslovljeni oni koji
će uzaći do Oca! Još jednom vas opominjem, vi koji jeste; postanite kao
oni koji nisu, da biste mogli biti s onima koji nisu.

"Ne činite kraljevstvo nebesko pustinjom u vama. Ne budite ponosni
zbog svjetlosti koja obasjava, već prema sebi budite onakvi kakav sam
ja prema vama. Jer, radi vašeg sam spasenja pristao biti proklet."

Na te riječi Petar odgovori i reče, "Gospodine, čas nas svesrdno upućuješ na kraljevstvo nebesko, čas nas od njega odvraćaš; čas nas uvjeravaš i približavaš vjeri, i obećavaš nam život, a onda nas izbacuješ iz
kraljevstva nebeskog."

No Gospodin odgovori i reče nam, "Mnogo sam vam puta dao vjeru; tebi sam se, 14 Jakove, uz to i razotkrio, a vi me niste upoznali. Sada vas opet vidim kako se radujete; i pored ushićenosti nad obećanjem
života, jeste li tužni, žalite li što ste upućeni u kraljevstvo? Kroz vjeru
[i] znanje vi ste primili život. Prezrite, stoga, odbacivanje kad ga čujete,
već se tim više radujte kad začujete obećanje. Zaista, kažem vam, onaj
tko primi život i vjeruje u kraljevstvo, nikada ga neće napustiti, čak ni
ako ga Otac poželi istjerati.

"To sam vam za sada želio reći; sada ću, međutim, uzaći na mjesto
odakle sam došao. Ali vi, vi ste me odbacili kada sam poželio otići, i
umjesto da mi se pridružite, vi ste me progonili. No, obratite pozornost
na slavu koja čeka na me, i otvorenih srca slušajte himne koje me čekaju na nebesima; jer, danas moram zauzeti (svoje mjesto kraj) Očeve
desne ruke. Rekoh vam svoju posljednju riječ, i sada vas napuštam, jer
me kočija duha uzdiže uvis, i ovoga ću se trenutka svući da bih se mogao odjenuti. Ali, obratite pozornost; blagoslovljeni su oni koji su navijestili Sina prije njegova silaska, kako bih, kada dođem, mogao (ponovo) uzaći. Trostruko su blagoslovljeni 15 oni koje [je] navijestio Sin
prije no što postadoše, kako biste vi imali udjela među njima."

To izrekavši, on nesta. A mi padosmo na koljena, ja i Petar, i stadosmo zahvaljivati i slati naša srca u nebesa. Svojim ušima začusmo, i svojim očima ugledasmo tutnjavu ratova, i zvuk trublji, i velika previranja.

Prošavši to mjesto, poslasmo svoje umove još više, i svojim očima
ugledasmo, i svojim ušima začusmo himne i anđeoske blagoslove i anđeosku radost. Nebeska veličanstva pjevahu hvalu, i nas, također, uhvati radost.

I opet, poslije toga, poželjesmo otposlati svoj duh nagore, do Veličanstva, a nakon što uzađosmo nije nam bilo dopušteno išta čuti ili vidjeti, jer ostali nas učenici stadoše dozivati i ispitivati, "Što ste čuli od
Gospodara? Što vam je rekao? Gdje je otišao?"

Mi im odgovorismo, "Uzašao je, i zavjetovao se i svima nam obećao
život, i razotkrio nam je djecu (?) koja će doći poslije nas, zahtijevajući
16 [od nas] da ih volimo, jer za njih ćemo biti [spašeni]."

I kada su [to] začuli, povjerovaše doista u otkrivenje, no bijahu zlovoljni zbog onih koji će se tek roditi. I tako, ne željevši ih povrijediti,
odaslah svakoga od njih na drugo mjesto. Ja sam otiđoh u Jeruzalem,
moleći za svoj udio među voljenima, koji će se jasno prepoznati.

I molim da početak dođe od vas, jer tako ću biti spašen, budući da
će oni kroz mene biti prosvijetljeni, mojom vjerom - i drugom (vjerom) koja je bolja od moje, jer bih želio da je moja manja. Stoga, revno
nastojte biti sličniji njima, i molite da dobijete udio među njima. Zbog
onoga što sam rekao, Spasitelj nam nije dao otkrivenje poradi njih. Mi
doista objavljujemo udio među onima za koje je objava dana, onima koje je Gospodin učinio svojim sinovima.
